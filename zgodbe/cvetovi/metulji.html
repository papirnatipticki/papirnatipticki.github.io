<!DOCTYPE html>
<html lang="sl">

<head>
  <!-- Global site tag (gtag.js) - Google Analytics -->
  <script async src="https://www.googletagmanager.com/gtag/js?id=UA-157603895-1"></script>
  <script>
    window.dataLayer = window.dataLayer || [];
    function gtag() { dataLayer.push(arguments); }
    gtag('js', new Date());
    gtag('config', 'UA-157603895-1');
  </script>
  <meta charset="utf-8">
  <meta name="viewport" content="width=device-width, initial-scale=1">
  <title>Metulji</title>
  <meta name="description" content="»Od kdaj naprej ti dež ni dovolj?« »Od takrat, ko sem začela jesti metulje.« [...]">
  <meta name="author" content="Tanja Špes">
  <meta property="og:image" content="https://papirnatipticki.github.io/img/zgodbe/cvetovi/metulji.jpg">
  <meta property="og:image:width" content="800">
  <meta property="og:image:height" content="600">
  <meta property="og:type" content="website">
  <link rel="shortcut icon" href="/favicon.ico" type="image/x-icon">
  <link rel="icon" href="/favicon.ico" type="image/x-icon">
  <link href="https://fonts.googleapis.com/icon?family=Material+Icons" rel="stylesheet">
  <link rel="stylesheet" type="text/css" href="/css/normalize.css">
  <link rel="stylesheet" type="text/css" href="/css/skeleton.css">
  <link rel="stylesheet" type="text/css" href="/css/style.css">
</head>

<body oncopy="return false" onpaste="return false" oncut="return false">

  <header id="story-header">
    <div class="container">
      <div id="story-header-grid" class="row">
        <h1 id="story-title">Metulji</h1>
        <a id="story-back" href="/zgodbe/cvetovi"><i class="material-icons">close</i></a>
      </div>
    </div>
    <div class="progress-container">
      <div class="progress-bar" id="bar"></div>
    </div>
  </header>

  <main id="story-main">
    <div class="container">
      <div class="row">
        <article>
          <p>
            »Od kdaj naprej ti dež ni dovolj?« »Od takrat, ko sem začela jesti metulje.« »Pa saj ti ne ješ
            metuljev.« »Ja pa jih, samo ti ne veš.« Globoko izdihnem in zaprem okno, ki se na zunanji
            strani razgalja močnim dežnim kapljam. April leži povsod zunaj in na postelji. Razmišljam, da
            bi stopila bližje in poravnala njene bele rjuhe, a se bojim, da bi jih s svojim dotikom umazala;
            umazala njene že tako motne misli. Oči ima zaprte. Spomnim se zelene barve, zelene, kakor
            trava zunaj in prav tako namočene, vodene. Vem, da je za danes to to. Pustim jo in se
            sprašujem, če je ravno zaradi tega postala takšna – ker smo jo vsi preprosto prevečkrat samo
            pustili.
          </p>
          <p>
            Pomlad steguje svoj jezik, medtem ko si na sveže pečen, še vroč kruh mažem maslo in
            marmelado. Stopita se, se malenkost razlezeta, kot se moj nasmeh, ko ga vidim prihajati po
            grobem pesku, iz valov, ožganega od sonca. Ne premaknem se, ker če bi se, mi ne bi mogel
            priti blizu. Tiho odpre stranska vrata, ki vodijo na mivkasto plažo, nikoli ne pride skozi glavni
            vhod. »Krasen dan,« pozdravi sramežljivo in prisede na drugo stran mize, nasproti mene. V
            vsem skupaj si nisva nasproti, nasprotno – sva na isti strani. Zavzemava se za iste cilje.
            Pokimam. »Spet je govorila o metuljih.« Njegov nasmeh zamre, na oba pade senca.
            Zagorelost se spremeni v temne madeže. »Koliko jih je pojedla tokrat?« vpraša s hreščečim
            glasom. »Nisem vprašala, vedno se prestrašim …« »Bojiš se metuljev?« me prekine
            nepopustljivo, nepotrpežljivo. Da prežvečim slastno skorjico kruha, vedno traja tako zelo
            dolgo. Da si vse mokre drobtine odstranim z zobne sklenine, traja še malce dlje. Pogoltnem.
            »Bojim se tega, kar bi mi povedala … pa njenih metuljev tudi … malo.« Gleda nekam stran,
            skoz okno, kot da bi mu bilo preveč mučno gledati mene, obraza, ki ga ne razume. »Ne
            moremo razumeti …« Prekine se in se popravi: »Ne moremo ji pomagati, če ne vemo
            podrobnosti.« »Kaj si izvedel ti?« »Nazadnje? Da je samo metulje kričeče modre barve. Da
            po navadi pogoltne cele. Včasih, izjemoma, najprej odtrga krila – najprej desno, potem levo,
            na koncu pa pohrusta še trup. Rekla je, da si najslajši del pusti za na konec. Da krila nimajo
            tako izrazitega okusa in zvoka, da so zelo neslišna, medtem ko trup prav lepo hrusta.« Kruha
            nisem pojedla še niti do polovice, a me je ves tek minil. Tudi skorjica kruha hrusta in je
            najslajši del, ki si ga rada pustim za na konec. Ne morem več uživati v njej. Skupaj s
            preostalim delom jo odložim na zamolklo moder krožnik. Svojo lepo, mišičasto roko stegne k
            mojemu koncu mize in do konca poje moj zajtrk. Komolce naslonim na okroglo, belo leseno
            mizo, ki vedno zdrži težo moje glave. Danes je še posebno težka. »Še nikoli nisem videla, da
            bi tod okrog letali kričeče modri metulji. Kakršni koli metulji. Še muh ni.« Skomigne in s
            polnimi usti pripomni: »Očitno vse zelo uspešno polovi.« »Bruhala bom.« Spet skomigne.
            »Dokler so samo metulji, naj te prav nič ne skrbi.«
          </p>
          <p>
            Slišim krike in želim si, da bi bili galebji ali od ptic ujed, ampak prihajajo iz kuhinje, ne od
            zunaj. Belo odejo si želim potegniti čez ušesa, čez glavo, se skriti, uiti, a teh krikov se ne da
            obiti. Slišim debelo ropotanje korakov po stopnicah in vem, da že teče k njej, da jo ujame, da
            jo utiša, da uduši ta hrup, ki reže notranjost hiše. Še malo posedim na postelji in ko vse
            potihne, tudi sama počasi odidem v kuhinjo. V enem zapestju drži njene roke, z drugim jo
            stiska k sebi. Njene pesti so sklenjene in iz notranjosti grla se sliši renčanje. Nemočno stojim
            in opazujem, s povešenimi rokami, ki mi mrtvo visijo ob bokih, zvezane. V beli spalni srajci
            zgledam kot duh. Ne potrebujeta me, morda sem duh? S koščkom oči me ulovi in njeni svetli
            lasje se mokro lepijo na njen obraz. Tako nežen, tako prijazen, tako zabrisan. »Nekdo je
            pojedel mojo marmelado iz čričkov,« reče pobito in v meni išče razumevanje, ki bi jo vsaj
            malo potolažilo. Dotakne se me še en pogled. Močnejši, prodornejši. Temnejši. Mračnejši.
            Oklevajoče stopim korak bliže. »Ljubica … nimamo marmelade iz čričkov.« Njen odziv mi
            pove, da sem se z izrečenim nepreklicno oddaljila. Ne morem je pustiti tavati. V joku prične
            kričati: »Ja, pa smo jo imeli, sama sem jo naredila, sama sem nabrala vse čričke, vse sem jih
            skuhala in vse sem jih …« Ne morem je poslušati, nje in njenih trmastih besed, ki so
            trdovratne kakor stara plesen; želodec se mi obrača, v njem ni hrane, ni zajtrka, danes ne.
            Njen glas izzveni in če je ne bi držal v objemu, bi se v trenutku zrušila na tla. Ruševine bi vsaj
            lahko pometla, pomislim, in si za trenutek zaželim, da je ne bi držal. Ko jo, vso mlahavo,
            odnese mimo mene, se ozre in mi šepne na uho. »Črički. Alarm.«
          </p>
          <p>
            Čakam ga za kuhinjsko mizo, z dvema polnima skodelicama kave, gledam, kako se mehurčki
            spajajo in razblinjajo. Ko že dobivam občutek, da keramika pod mojimi prsti izgublja toploto,
            zaslišim njegove tihe in previdne stopinje na stopnicah. Usede se na stol in preden ga
            utegnem vprašati kar koli, pove: »Rekla je, da se boji. Sumi, da je nekaj na podstrešju, ker
            vsako noč sliši ropotanje.« »Če ga sliši ona, bi ga morala slišati tudi midva …« Preden
            razvijem svojo misel, me že prekine: »Naredila boš sledeče … Naslednjič, ko bomo po kosilu
            sedeli zunaj na terasi in naključno lovili dnevno svetlobo, boš pričela pospravljati in čistiti
            hišo. Vzela boš lestev, jo postavila k vratom, ki vodijo na podstrešje, splezala gor in pred
            njenimi očmi prinesla s podstrešja vse, kar je zdaj nakopičeno tam.« Predstavljam si, s
            kakšnim naporom nosim lestev in si z vsakim korakom višje želim, da bi padla z nje ter si
            zlomila vrat. Potem mi ne bi bilo več potrebno prenašati teh nesmislov. Njegov glas se zrine
            med moje predstave: »Potem bo videla, da je podstrešje prazno in da ni nikogar. Morda se
            bo nehala bati.« Izdihnem. »Morda bo rekla, da so duhovi.« Vzame skodelico in vsebino zlije
            v korito. »Morda. Morda pa boš razdrla družino polhov.« Morda imam dosti razdiranja svoje
            lastne družine.
          </p>
          <p>
            Sedim za mizo, nikogar ne čakam, čakam samo, da se varljiva tišina, ki zdaj visi po prostoru,
            razpoči pod težo krikov, teptanja po stopnicah in čustvi nemoči. Moje telo je napeto, v stanju
            pripravljenosti. V usta počasi nosim žlico s kosmiči, kruha že nekaj časa ne jem več. Vsaj ne za
            zajtrk. Rekel mi je, da lahko skorjo pustim njemu in pojem samo notranjost, vendar ne
            zmorem. Rekel mi je tudi, da za moje telo ni tako zelo slabo, če ne jem kruha. Zaslišim smeh.
            Zmede me. Smejala se ni že odkar … sploh se ne spomnim, da bi se kdaj smejala. Žvečim
            kosmiče, ki se mi zatikajo med zobe in okušam jogurt, prelit čeznje. Ne, ne predstavljam si,
            prav zares se smeji. Odložim žlico, pogoltnem zadnji grižljaj. Počasi in previdno odmaknem
            stol ter zadržano stopam po stopnicah navzgor. Pred vrati se ustavim. Doseže me nov val
            smeha. Nalahno potrkam in odprem. Vedno mi je šlo na živce, ko so ljudje potrkali na vrata
            in jih nato odprli – zakaj so trkali, če so nepovabljeni tako in tako vstopili tja, kamor so želeli?
            Očitno sem se nalezla njihove vsiljivosti. Sedi na postelji, popolnoma gola, gleda skozi okno in
            se smeji. »April?« jo pokličem po imenu. Obrne se, na njenem obrazu visi nasmešek, čudno,
            kakor da ne spada tja, a ji vseeno pristaja. »Pridi sem, poglej! Moja koža se lušči in obnavlja,
            čisti se njegovih dotikov!« Obotavljam se, bojim se, želim si, da ne bi bila sama skupaj z njo.
            Tako zelo sama. Usedem se zraven nje, moje telo je še vedno napeto, v stanju
            pripravljenosti. Gledam jo, kako si s prsti drsi po uveli koži in kako se vidijo vse njene kosti.
            Morala bi več jesti. Morala bi več spati. Morala bi tudi imeti drugačne misli in drugače
            čustvovati. »Glej,« se smeje, medtem ko s prsti obrisuje svoja rebra, »čutim vsako rebro
            posebej – kletko, v kateri leži moje srce!« Pogledam jo in se bojim, da bo planila proti meni in
            me ugriznila, tako kot je to storila že kdaj poprej. Kolena pokrči k prsim in se prične zibati.
            »Zdaj pa grem spat,« mi reče, se uleže, pokrije z odejo in zapre oči. Vstanem, napetost
            izgine, sključena zapustim sobo, ne da bi se ozrla.
          </p>
          <p>
            Sediva na mokrem pesku, z iztegnjenimi nogami. Njegove so dovolj dolge, da jih z belo peno
            oblizujejo valovi, moje niso. Lahko si samo želim, da bi se me dotaknili, ampak če ob meni
            sedi on, je to ves dotik, ki ga potrebujem. Noben od naju več ne sprašuje drugega, noben od
            naju več ne sprašuje sebe – kako dolgo že, kako dolgo še, bo sploh kdaj bolje, kaj sva storila
            narobe. Naučila sva se, da na mnogo stvari nimaš vpliva, da se preprosto zgodijo in vse od
            takrat se boriva »samo« s svojimi odzivi. »Bori se s svojim telesom, namesto da bi se v njem
            naučila živeti, živeti skupaj z njim.« Tiho sem. Ima in nima prav. »Včasih si želim, da je ne bi
            bilo.« Zlomim se, na licih čutim slane kaplje. Tiho je. Obsoja me in me ne. Nekje vzporedno z
            nama pokljajo vejice in grejejo zrak okoli sebe. »Kresničke!« kriči in veselo skače okoli ognja,
            spet povsem gola. Smeji se, zdaj že kar nekaj dni zaporedoma, a si ne upava upati. »Glejta,
            glejta, kresničke! Po kozarec grem, da jih ulovim!« Noben od naju si ne predstavlja, kako je,
            če te lovijo stvari, ki jih ne moreš uloviti.
          </p>
        </article>
      </div>
    </div>
  </main>

  <footer>
    <div class="container">
      <div class="row">
        <div class="twelve columns socials">
          <a href="https://www.instagram.com/ostanjadoma/" target="_blank"><img src="/img/instagram.png" class="icon"></a>
        </div>
      </div>
    </div>
    <div class="container">
      <div class="row">
        <div class="seven columns">
          <h3>O meni</h3>
          <img src="/img/tanja.jpg" class="u-max-full-width" alt="">
          <p>
            Sem avtorica zgornjih bolj ali manj kratkih zgodb. Imam magisterij iz psihologije in bore malo izdelanih
            načrtov za prihodnost, ker mi je sedanjost ljubša. Ko ne pišem, torej večino časa, berem, potujem (čeprav
            niti približno toliko, kot bi želela), hodim v hribe (kjer trenutno živim, itak ne moreš hoditi drugam), sem
            družabna (v okvirih introvertnosti) in kljub temu, da imam rada tišino, ne prenesem daljših obdobij brez
            glasbe. Aja, ime mi je Tanja in dostikrat se zgodi, da mi ljudje, ko se jim predstavim, rečejo, da sem jim
            od nekod že znana. Nimam pojma od kod. Kakorkoli, veseli me, da bereš.
          </p>
        </div>
        <div class="five columns">
          <h5>Mi želiš kaj sporočiti? Piši.</h5>
          <form name="sentMessage" id="contactForm" action="https://formspree.io/f/moqyzzqz" method="POST">
            <div class="row">
              <div class="one-half column">
                <input type="text" id="name" placeholder="Ime" class="u-full-width u-max-full-width"
                  required="required">
              </div>
              <div class="one-half column">
                <input type="email" id="email" placeholder="Email" class="u-full-width u-max-full-width"
                  required="required">
              </div>
            </div>
            <textarea name="message" id="message" rows="4" placeholder="Sporočilo" class="u-full-width u-max-full-width"
              required></textarea>
            <div id="success"></div>
            <button type="submit" class="btn btn-default btn-lg">Pošlji</button>
          </form>
        </div>
      </div>
    </div>
    <div id="bottom-footer">
      <span>&copy;
        <script>document.write(new Date().getFullYear())</script> Papirnati ptički.</span><br>
      <span>Vse zgodbe in fotografije so avtorsko zaščitene.</span>
    </div>
  </footer>

  <a href="#header" class="scroll-up"><i class="material-icons">expand_less</i></a>

  <script type="text/javascript" src="/js/jquery-3.4.0.min.js"></script>
  <script type="text/javascript" src="/js/script.js"></script>
  <script>
    window.onscroll = function () { scrollIndicator() };
    function scrollIndicator() {
      var winScroll = document.body.scrollTop || document.documentElement.scrollTop;
      var height = document.documentElement.scrollHeight - document.documentElement.clientHeight;
      var scrolled = (winScroll / height) * 100;
      document.getElementById("bar").style.width = scrolled + "%";
    }
  </script>
</body>

</html>